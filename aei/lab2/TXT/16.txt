Chainsaw Man (jap. チェンソーマン Chensō Man) – manga autorstwa Tatsukiego Fujimoto, publikowana na łamach magazynu „Shūkan Shōnen Jump” wydawnictwa Shūeisha od grudnia 2018 do grudnia 2020. Jej druga część ukazuje się w magazynie internetowym „Shōnen Jump+” od lipca 2022. W Polsce licencję na wydanie mangi zakupiło Waneko.

Na podstawie mangi studio MAPPA wyprodukowało serial anime, który emitowano od października do grudnia 2022. Premiera filmu kinowego, zatytułowanego Chainsaw Man – The Movie: Reze Arc, odbyła się we wrześniu 2025.

Fabuła
Gdy umiera jego ojciec, Denji tonie w długach i nie ma perspektyw na ich spłacenie. Zdobywa środki pieniężne polując na demony z wykorzystaniem piły mechanicznej na zlecenie yakuzy, w czym pomaga mu Pochita, psi demon. Pewnego dnia jednak jego pracodawca go zdradza, w wyniku czego Denji zostaje zabity przez demona-zombie. Pochita postanawia uratować swego pana, poświęcając przy tym własne życie. Od tej pory Denji odradza się jako hybryda demona i człowieka[4].

Produkcja
Pomimo brutalnej treści i czarnego humoru obecnych w serii, Tatsuki Fujimoto od początku zamierzał publikować ją w magazynie „Shūkan Shōnen Jump”. Uważał jednak, że jego praca zostałaby zignorowana, gdyby stworzył konwencjonalną, „typowo jumpową mangę”, dlatego świadomie zachował swój indywidualny styl, jednocześnie przyjmując charakterystyczną dla magazynu strukturę narracyjną i archetypy postaci[5]. Przy tworzeniu mangi Fujimoto inspirował się filmem Teksańska masakra piłą mechaniczną z 1974 roku[6]. Po sukcesie serii Fujimoto zdecydował się opublikować drugą część Chainsaw Mana w czasopiśmie internetowym „Shōnen Jump+”, aby móc obrać zupełnie inny kierunek artystyczny. Zauważył minimalne różnice w procesie redakcyjnym między tymi dwoma publikacjami, stwierdzając, że chociaż kilka scen zostało dostosowanych na etapie szkiców, otrzymał pełną swobodę twórczą w zakresie logiki fabuły[5].

Fujimoto czerpał inspiracje z różnych źródeł. Pomimo niezwykle napiętego harmonogramu podczas publikacji serii, aktywnie śledził nowe media i włączał ich elementy do swojej twórczości[5]. Na Twitterze przyznał, że finałowa walka z filmu Kizumonogatari: Reiketsu-hen (2016) była bezpośrednią inspiracją dla kulminacyjnej sceny pierwszej części mangi[7]. Opisał także Chainsaw Mana jako „nikczemną wersję FLCL” oraz „popową Abarę”[8]. Chociaż część elementów fabuły zaplanował już na samym początku, wiele z nich powstało dopiero w trakcie publikacji. Fujimoto również celowo pozostawił różne koncepcje niejednoznaczne i otwarte, aby ułatwić rozwinięcie narracji w drugiej części[5].

Manga
Manga Chainsaw Man jest tworzona przez Tatsukiego Fujimoto, który znany jest także z innej serii: Fire Punch. Pierwsza część mangi ukazywała się na łamach magazynu „Shūkan Shōnen Jump” wydawnictwa Shūeisha od 3 grudnia 2018[9][10] do 14 grudnia 2020[11]. Seria została również opublikowana w 11 tankōbonach, wydawanych między 4 marca 2019[12] a 4 marca 2021[13].

W Polsce prawa do dystrybucji mangi wykupiło Waneko[4].

14 grudnia 2020, po zakończeniu publikacji w „Shūkan Shōnen Jump”, zapowiedziano powstanie drugiej części, która ukazuje się w magazynie internetowym „Shōnen Jump+”[14]. Jej pierwszy rozdział został opublikowany 13 lipca 2022[15][16].

Powieść
Powieść, zatytułowana Chainsaw Man: Buddy Stories (jap. チェンソーマン　バディ・ストーリーズ Chensō Man badi sutōrīzu), napisana przez Sakaku Hishikawę z ilustracjami Tatsukiego Fujimoto[17], została wydana 4 listopada 2021[18][19]. W Polsce ukazała się ona 7 października 2022 nakładem wydawnictwa Waneko[20].

Anime
14 grudnia 2020 ogłoszono, że manga otrzyma adaptację w formie telewizyjnego serialu anime wyprodukowanego przez studio MAPPA[21][22]. Pierwszy zwiastun serii został zaprezentowany podczas wydarzenia „MAPPA Stage 2021 - 10th Anniversary”, które odbyło się 27 czerwca 2021[23][24]. Serial emitowano od 12 października do 28 grudnia 2022 w TV Tokyo i innych stacjach[25][26][a]. Anime zostało wyreżyserowane przez Ryū Nakayamę i Makoto Nakazono, scenariusz napisał Hiroshi Seko, postacie zaprojektował Kazutaka Sugiyama, demony zaś Kiyotaka Oshiyama. Muzykę do serialu skomponował Kensuke Ushio[27][28][29]. Motywem otwierającym jest „Kick Back” autorstwa Kenshiego Yonezu, natomiast motywami końcowymi każdego odcinka jest 12 utworów wykonanych przez różnych artystów[30][b]. Prawa do dystrybucji serii poza Azją nabył Crunchyroll[32].